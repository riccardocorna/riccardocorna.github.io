---
date: 2016-02-15T08:00:00-00:00
description: "Nell'informatica esistono moltissime varietà di figure professionali. In questo articolo ti spiego chi è e cosa fa un sistemista."
image: "cosa-fa-un-sistemista.jpg"
categories: [ "Divagazioni" ]
tags: [ "Sistemista" ]
title: "Chi è e cosa fa un sistemista?"
url: "/cosa-fa-un-sistemista"
---
Al mondo ci sono domande esistenziali a cui nemmeno i più fini pensatori riescono a dare una risposta semplice e diretta. Ad esempio: “Qual è il senso della vita?”, “Cosa c’è oltre la morte?”, “Gli Oasis torneranno a suonare insieme?”. Ce n’è però una in particolare che mi fa gelare il sangue quando mi viene posta: “Ma tu… che lavoro fai?”.

![Cosa fa un sistemista](cosa-fa-un-sistemista.jpg)

In realtà non è la domanda che mi crea difficoltà, quanto la reazione alla mia risposta:
> ***“Sono un sistemista informatico”***

Ed è quando la palla ripassa al mio interlocutore che il dramma comincia:
- **“Ah... mmmm... . ok”** (Il buono che vorrebbe dirti con tutto il suo cuore che ha capito ma si vede lontano un miglio che non è vero);
- **“Fico! Mi fai un sistema vincente per il Superenalotto?”** (il tuo nuovo migliore amico);
- **“Mmmmm... non ho capito”** (il sincero);
- **“Ma quindi cosa fai?”** (quello che pensa tu abbia frainteso la domanda e che gli stai parlando del tuo hobby, non del tuo lavoro)
- **”Ahh ok... quindi fai il programmatore!”** (sento le lacrime che solcano le mie guance)
- **“Beato te che non fai un cazzo tutto il giorno davanti al computer”** (???)

![La mia faccia dopo aver spiegato che lavoro faccio e aver ascoltato le reazioni](la-mia-faccia-quando-spiego-cosa-fa-un-sistemista.gif)

Confesso, all’inizio provavo quasi fastidio nel sentire queste reazioni ma poi mi sono messo nei panni dei miei interlocutori e devo ammettere che la risposta “sono un sistemista informatico” non spiega nulla a meno di essere un addetto ai lavori. Da qui l’idea di cogliere l’opportunità di scrivere questo articolo e sciogliere questo dubbio universale sul mio lavoro 😉 Cominciamo?

## Chi è il sistemista?

**In un qualunque ambiente dove si usano strumenti informatici convivono computer, programmi, stampanti, dispositivi di rete. Il sistemista è colui che si occupa di far funzionare insieme tutti questi sistemi, in maniera efficace ed efficiente.** 

Credo che non ci sia definizione più semplice e in realtà potrebbe essere una risposta sufficiente. Tuttavia, mi farebbe un immenso piacere raccontarti del mio lavoro e della mia passione per fare in modo che quante più persone possano capire. Vorresti aiutarmi a farlo condividendo questo articolo? Te ne sarei davvero grato!

Ti ringrazio e, se ti va, ecco spiegata la mia professione nel dettaglio!

## Quindi cosa fa un sistemista?
Ci sono alcune categorie di attività che un sistemista svolge. La prima riguarda l’**amministrazione ordinaria** e quotidiana dell’infrastruttura informatica presente in un’azienda. I compiti che afferiscono a questa sfera sono principalmente:
- gestione delle problematiche degli utenti;
- aggiornamenti dei sistemi operativi;
- pianificazione dei salvataggi di sicurezza dei dati (backup) e del loro ripristino in caso di necessità;
- ottimizzazione delle prestazioni dell’infrastruttura informatica esistente;
- monitoraggio dello stato di salute dell’infrastruttura informatica;
- esecuzione di configurazioni di sistema a seconda del servizio.

Un’infrastruttura informatica è però sempre in evoluzione perchè i “programmi” e i servizi che vengono utilizzati dagli utenti si aggiornano e con essi anche tutto ciò che permette loro di funzionare. In questo caso si parla di **“evoluzione”** di qualcosa di esistente, modificando, togliendo o aggiungendo nuovi computer o nuovi componenti di uno stesso servizio o programma. Può anche accadere di voler installare un nuovo servizio o un nuovo sistema informatico da zero. In questo caso si parla di una **“nuova implementazione“**. Che sia un’evoluzione o una nuova implementazione il sistemista in questo caso può occuparsi di:
- progettare e dimensionare un sistema informatico o servizio che risponda a delle precise esigenze, rispettando vincoli, costi e direttive del contesto in cui sta operando;
- installare nuovi computer, programmi o servizi;
- documentare il tutto.

Visto? È molto più semplice di quanto pensassi!

## Come può esserti utile un sistemista?
Che tu sia un’impresa, un professionista o anche un semplice utilizzatore di tecnologie informatiche, immagino tu abbia investito in questi strumenti perchè ritieni che questi possano risolverti un problema o facilitarti un compito. Proprio per questo motivo, la tua unica preoccupazione dovrebbe essere quella di usarli per ottenere il risultato che ti aspetti, senza pensare ad altro. Certo, questi strumenti informatici sono arrivati ad un livello di semplicità ed intuitività che pochi anni fa erano impensabili ma, purtroppo, hanno un difetto: sono delle macchine. E quando hanno problemi, per risolverli bisogna conoscerle. Il sistemista ha delle competenze digitali avanzate che gli consentono di aiutarti a risolvere questi problemi. Non solo: ti aiuterà a fare in modo che queste criticità non si ripresentino, con le dovute azioni correttive e aiutandoti a prendere confidenza con il dispositivo o servizio che vuoi utilizzare, di modo che tu possa sfruttarlo appieno. In poche parole? Tu dovrai solo preoccuparti di usare i tuoi strumenti informatici per ottenere i tuoi risultati in maniera semplice ed efficace. Nient’altro.

> ***Usa i tuoi dispositivi esclusivamente per ottenere il tuo risultato.***

Per mantenerli “in salute”, risolvere problemi vari, se hai bisogno di un consiglio su quale prodotto o servizio sia meglio per la tua esigenza, togliti il pensiero e affidati a un professionista. 😉 A presto!

Riccardo