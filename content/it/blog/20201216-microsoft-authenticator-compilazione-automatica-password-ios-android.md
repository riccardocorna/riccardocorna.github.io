---
date: 2020-12-16T08:00:00-00:00
description: "Microsoft Authenticator guadagna una nuova feature importantissima: potrà compilare automaticamente le password su smartphone iOS e Android."
featured_image: "/images/01-Microsoft-Authenticator-autofill-password-Android.jpg"
categories: [ "Identity & Security"]
tags: [ "Microsoft Authenticator", "Android", "News" ]
title: "Microsoft Authenticator compilerà in automatico le password su iOS e Android (public preview)"
url: "/microsoft-authenticator-compilazione-automatica-password-ios-android"
---
Questa era una funzionalità che aspettavo da tempo: Microsoft Authenticator finalmente può essere usato come servizio per la memorizzazione e la compilazione automatica di password sia su dispositivi iOS che Android!

![Microsoft Authenticator per Android](/images/01-Microsoft-Authenticator-autofill-password-Android.jpg)

Fino ad oggi, su smartphone, eri costretto a memorizzare le password delle app e dei siti in iCloud KeyChain (per iOS) o nel tuo account Google (per Android) perché non era possibile avere il completamento automatico al di fuori di Edge. Personalmente, la cosa mi dava un po’ fastidio perché significava dover “disperdere” le proprie credenziali un po’ qua e un po’ là. Certo, c’erano alternative come LastPass e simili ma questo significava dover usare un ulteriore tool di terze parti. **Quello di cui c’è bisogno quando si parla di gestione della sicurezza delle proprie credenziali è un’esperienza utente unica, nativa ed integrata**.

Da oggi in poi, con questa novità, sarà possibile centralizzare la gestione della sicurezza delle proprie identità in un’unica applicazione, usando Microsoft Authenticator come fonte di completamento automatico direttamente su smartphone.

Unica pecca: al momento, il servizio è in public preview ed è possibile sincronizzare solo le password memorizzate all’interno di un account personale Microsoft (*@outlook.com, eccetera). Rimangono quindi quindi esclusi, al momento, i work/school account.

Per attivare il tutto, è necessario svolgere alcuni passaggi, che troverai documentati in questo articolo ufficiale Microsoft:
- [Securely manage and autofill passwords across all your mobile devices with Microsoft Authenticator](https://techcommunity.microsoft.com/t5/azure-active-directory-identity/securely-manage-and-autofill-passwords-across-all-your-mobile/ba-p/1751710)

Alcune considerazioni personali: con questa novità, Authenticator diventa un vero e proprio portachiavi a tutto tondo, dove potrai gestire la sicurezza di tutti i servizi che supportano la Multi Factor Authentication e anche le password dei siti/app che non la supportano.

**Il supporto dell’auto-riempimento ad iOS e Android, per quanto mi riguarda, è esattamente la tessera mancante del puzzle e garantisce finalmente un’esperienza completa e unificata di gestione della sicurezza delle proprie identità, indipendentemente dal dispositivo.**

Bel lavoro Microsoft! E tu che ne pensi? Quale gestore di password utilizzi? Ti aspetto nei commenti per parlarne. Grazie e a presto!

Il tuo IT Specialist, Riccardo